# Lineære funktioner

## Introduktion 

### Definition
En lineær funktion har en regneforskrift af typen $f(x)=ax+b$, hvor $a$ og $b$ er reelle tal.

### Sætning
I en lineær funktion vokser f(x) med et fast tal, hver gang x vokser med et fast tal.
Grafen for en lineær funktion er en ret linje.

### Matematisk modellering af lineære forhold
I situationer, hvor et eller andet vokser eller aftager med en bestemt værdi, når noget andet vokser med 1 (fx et beløb, der stiger, hver gang du køber en liter benzin mere, en afstand, der bliver større, hver gang du tager et skridt mere, osv.), kan situationen modelleres med den lineære funktion $f(x) = ax + b$.

## Beregning af $a$ og $b$ i forskriften $f(x)=ax+b$

### Bestemmelse af hældningskoefficienten $a$
Hvis to forskellige punkter $P_1(x_1,y_1)$ og $P_2(x_2,y_2)$ ligger på grafen for en lineær funktion $f(x)=ax+b$, kan hældningskoefficienten $a$ beregnes med formlen;
$$
a=\frac{y_2-y_1}{x_2-x_1}
$$

![](figs/haeldning.png)

### Bestemmelse af konstantleddet $b$
Når $a$ er kendt, og punktet $(x_1,y_1)$ ligger på grafen for den lineære funktion $y=ax+b$, kan konstantleddet $b$ beregnes med formlen:
$$
b=y_1-ax_1
$$


## Lineære modeller
En lineær model kan tegnes som en ret linje og opskrives symbolsk som $y = ax + b$ eller $f(x) = ax + b$.

## Lineær regression

### Empiriske modeller
En model, der opstilles på baggrund af målte data, kaldes en tilpasset model eller en empirisk model.
En tilpasset model kan i nogle tilfælde bruges som en forenklet fremstilling af en sammenhæng mellem to variable.

## Lineær regression og residualplot

### Definition
Forskellen mellem en faktisk målt værdi og den værdi, modellen forudsiger, kaldes et residual. 
Et diagram over residualerne kaldes et residualplot. Det kan benyttes til at vurdere, om modellen er en rimelig tilnærmelse til data.
